古來雲海茫茫，道山絳闕知何處。人間自有，赤城居士，龍蟠鳳舉。清凈無為，坐忘遺照，八篇奇語。向玉霄東望，蓬萊晻靄，有雲駕、驂鳳馭。
行盡九州四海，笑粉粉、落花飛絮。臨江一見，謫仙風採，無言心許。八表神游，浩然相對，酒酣箕踞。待垂天賦就，騎鯨路穩，約相將去。
＾


楚山修竹如云，異材秀出千林表。龍須半翦，鳳膺微漲，玉肌勻繞。木落淮南，雨睛雲夢，月明風裊。自中郎不見，桓伊去後，知孤負、秋多少。
聞道嶺南太守，後堂深、綠珠嬌小。綺窗學弄，梁州初遍，霓裳未了。嚼徵含宮，泛商流羽，一聲雲杪。為使君洗盡，蠻風瘴雨，作霜天曉。
＾


似花還似非花，也無人惜從教墜。拋家傍路，思量卻是，無情有思。縈損柔腸，困酣嬌眼，欲開還閉。夢隨風萬里，尋郎去處，又還被、鶯呼起。
不恨此花飛盡，恨西園、落紅難綴。曉來雨過，遺蹤何在，一池萍碎。春色三分，二分塵土，一分流水。細看來，不是楊花點點，是離人淚。
＾


小舟橫截春江，臥看翠壁紅樓起。雲間笑語，使君高會，佳人半醉。危柱哀弦，艷歌餘響，繞雲縈水。念故人老大，風流未減，獨回首、煙波里。
推枕惘然不見，但空江、月明千里。五湖聞道，扁舟歸去，仍攜西子。雲夢南州，武昌南岸，昔游應記。料多情夢裏，端來見我，也參差是。
＾


歸去來兮，吾歸何處，萬里家在岷峨。百年強半，來日苦無多。坐見黃州再閏，兒童盡、楚語吳歌。山中友，雞豚社酒，相勸老東坡。
雲何。當此去，人生底事，來往如梭。待閑看，秋風洛水清波。好在堂前細柳，應念我、莫翦柔柯。仍傳語，江南父老，時與曬漁蓑。
＾


香靉雕盤，寒生冰箸，畫堂別是風光。主人情重，開宴出紅妝。膩玉圓搓素頸，藕絲嫩、新織仙裳。雙歌罷，虛簷轉月，餘韻尚悠揚。
人間，何處有，司空見慣，應謂尋常。坐中有狂客，惱亂愁腸。報道金釵墜也，十指露、春筍纖長。親曾見，全勝宋玉，想像賦高唐。
＾


蝸角虛名，蠅頭微利，算來著甚幹忙。事皆前定，誰弱又誰強。且趁閑身未老，盡放我、些子疏狂。百年里，渾教是醉，三萬六千場。
思量。能幾許，憂愁風雨，一半相妨，又何須，抵死說短論長。幸對清風皓月，苔茵展、雲幕高張。江南好，千鐘美酒，一曲滿庭芳。
＾


三十三年，今誰存者，算只君與長江。凜然蒼檜，霜幹苦難雙。聞道司州古縣，雲溪上、竹塢松窗。江南岸，不因送子，寧肯過吾邦。
摐摐。疏雨過，風林舞破，煙蓋云幢。願持此邀君，一飲空缸。居士先生老矣，真夢裏、相對殘釭。歌舞斷，行人未起，船鼓已逄逄。
＾


三十三年，飄流江海，萬里煙浪雲帆。故人驚怪，憔悴老青衫。我自疏狂異趣，君何事、奔走塵凡。流年盡，窮途坐守，船尾凍相銜。
巉巉。淮浦外，層樓翠壁，古寺空巖。步攜手林間，笑挽扦扦。莫上孤峰盡處，縈望眼、雲海相攙。家何在，因君問我，歸步繞松衫。
＾


落日繡簾卷，亭下水連空。知君為我，新作窗戶濕青紅。長記平山堂上，欹枕江南煙雨，渺渺沒孤鴻。認得醉翁語，山色有無中。
一千頃，都鏡凈，倒碧峰。忽然浪起，掀舞一葉白頭翁。堪笑蘭臺公子，未解莊生天籟，剛道有雌雄。一點浩然氣，千里快哉風。
＾


安石在東海，從事鬢驚秋。中年親友難別，絲竹緩離愁。一旦功成名遂，準擬東還海道，扶病入西州。雅志困軒冕，遺恨寄滄洲。
歲雲暮，須早計，要褐裘。故鄉歸去千里，佳處輒遲留。我醉歌時君和，醉倒須君扶我，惟酒可忘憂。一任劉玄德，相對臥高樓。
＾


明月幾時有，把酒問青天。不知天上宮闕，今夕是何年。我欲乘風歸去，又恐瓊樓玉宇，高處不勝寒。起舞弄清影，何似在人間。
轉朱閣，低綺戶，照無眠。不應有恨，何事長向別時圓。人有悲歡離合，月有陰晴圓缺，此事古難全。但願人長久，千里共嬋娟。
＾


暱暱兒女語，燈火夜微明。恩冤爾汝來去，彈指淚和聲。忽變軒昂勇士，一鼓填然作氣，千里不留行。回首暮雲遠，飛絮攪青冥。
眾禽里，真彩鳳，獨不鳴。躋攀寸步千險，一落百尋輕。煩子指間風雨。置我腸中冰炭，起坐不能平。推手從歸去，無淚與君傾。
＾


憂喜相尋，風雨過、一江春綠。巫峽夢、至今空有，亂山屏簇。何似伯鸞攜德耀，簞瓢未足清歡足。漸粲然、光彩照階庭，生蘭玉。
幽夢裏，傳心曲。腸斷處，憑他續。文君婿知否，笑君卑辱。君不見周南歌漢廣，天教夫子休喬木。便相將、左手抱琴舊，雲間宿。
＾


江漢西來，高樓下、蒲萄深碧。猶自帶、岷峨雲浪，錦江春色。君是南山遺愛守，我為劍外思歸客。對此間、風物豈無情，殷勤說。
江表傳，君休讀。狂處士，真堪惜。空洲對鸚鵡，葦花蕭瑟。不獨笑書生爭底事，曹公黃祖俱飄忽。願使君、還賦謫仙詩，追黃鶴。
＾


東武南城，新堤固、漣漪初溢。隱隱遍、長林高阜，臥紅堆碧。枝上殘花吹盡也，與君更向江頭覓。問向前、猶有幾多春，三之一。
官裏事，何時畢。風雨外，無多日。相將泛曲水，滿城爭出。君不見蘭亭修禊事，當時坐上皆豪逸。到如今、修竹滿山陰，空陳跡。
＾


清潁東流，愁目斷、孤帆明滅。宦游處、青山白浪、萬重千疊。孤負當年林下意，對床夜雨聽蕭瑟。恨此生、長向別離中，添華發。
一尊酒，黃河側。無限事，從頭說。相看恍如昨，許多年月。衣上舊痕餘苦淚，眉間喜氣添黃色。便與君、池上覓殘春，花如雪。
＾


天豈無情，天也解、多情留客。春向暖、朝來底事，尚飄輕雪。君過春來紆組綬，我應歸去耽泉石。恐異時、懷酒忽相思，雲山隔。
浮世事，俱難必。人縱健，頭應白。何辭更一醉，此歡難覓。欲向佳人訴離恨，淚珠先已凝雙睫。但莫遣、新燕卻來時，音書絕。
＾


我夢扁舟浮震澤。雪浪搖空千頃白。覺來滿眼是廬山，倚天無數開青壁。此生長接淅。與君同是江南客。夢中游，覺來清賞，同作飛梭擲。
明日西風還掛席。唱我新詞淚沾臆。靈均去後楚山空，灃陽蘭芷無顏色。君才如夢得。武陵更在西南極。竹枝詞，莫搖新唱，誰謂古今隔。
＾


大江東去，浪淘盡、千古風流人物。故壘西邊，人道是、三國周郎赤壁。亂石穿空，驚濤拍岸，卷起千堆雪。江山如畫，一時多少豪傑。
遙想公瑾當年，小喬初嫁了，雄姿英發。羽扇綸巾，談笑間、檣虜灰飛煙滅。故國神游，多情應笑我，早生華發。人生如夢，一尊還酹江月。
＾


今歲花時深院，盡日東風，蕩揚茶煙。但有綠苔芳草，柳絮榆錢。聞道城西，長廊古寺，甲第名園。有國艷帶酒。天香染袂，為我留連。
清明過了，殘紅無處，對此淚灑尊前。秋向晚，一枝何事，向我依然。高會聊追短景，清商不暇餘妍。不如留取，十分春態，付與明年。
＾


孤館燈青，野店雞號，旅枕夢殘。漸月華收練，晨霜耿耿，雲山摛錦，朝露漙漙。世路無窮，勞生有限，似此區區長鮮歡。微吟罷，憑征鞍無語，往事千端。
當時共客長安。似二陸初來俱少年。有筆頭千字，胸中萬卷，致君堯舜，此事何難。用舍由時，行藏在我，袖手何妨閑處看。身長健，但優游卒歲，且鬥尊前。
＾


無情流水多情客。勸我如曾識。杯行到手休辭卻。這公道難得。曲水池上，小字更書年月。還對茂林修竹，似永和節。
纖纖素手如霜雪。笑把秋花插。尊前莫怪歌聲咽。又還是輕別。此去翱翔，遍賞玉堂金闕。欲問再來何歲，應有華發。
＾


今年春淺臘侵年。冰雪破春妍。東風有信無人見，露微意、柳際花邊。寒夜縱長，孤衾易暖，鐘鼓漸清圓。
朝來初日半含山。樓閣淡疏煙。游人便作尋芳計，小桃杏、應已爭先。衰病少情，疏慵自放，惟愛日高眠。
＾


霜餘已失長淮闊。空聽潺潺清潁咽。佳人猶唱醉翁詞，四十三年如電抹。
草頭秋露流珠滑。三五盈盈還二八。與餘同是識翁人，惟有西湖波底月。
＾


知君仙骨無寒暑。千載相逢猶旦暮。故將別語惱佳人，要看梨花枝上雨。
落花已逐回風去。花本無心鶯自訴。明朝歸路下塘西，不見鶯啼花落處。
＾


梧桐葉上三更雨。驚破夢魂無覓處。夜涼枕簟已知秋，更聽寒蛩促機杼。
夢中歷歷來時路。猶在江亭醉歌舞。尊前必有問君人，為道別來心與緒。
＾


公子眼花亂發，老夫鼻觀先通。領巾飄下瑞香風。驚起謫仙春夢。
後土祠中玉蕊，蓬萊殿後鞓紅。此花清絕更纖穠。把酒何人心動。
＾


小院朱闌幾曲，重城畫鼓三通。更看微月轉光風。歸去香雲入夢。
翠袖爭浮大白，皂羅半插斜紅。燈花零落酒花穠。妙語一時飛動。
＾


怪此花枝怨泣，托君詩句名通。憑將草木記吳風。繼取相如雲夢。
點筆袖沾醉墨，謗花面有慚紅。知君卻是為情穠。怕見此花撩動。
＾


聞道雙銜鳳帶，不妨單著鮫綃。夜香知與阿誰燒。悵望水沈煙裊。
雲鬢風前綠卷，玉顏醉裏紅潮。莫教空度可憐宵。月與佳人共僚。
＾


點點樓頭細雨。重重江外平湖。當年戲馬會東徐。今日淒涼南浦。
莫恨黃花未吐。且教紅粉相扶。酒闌不必看茱萸。俯仰人間今古。
＾


龍焙今年絕品，谷簾自古珍泉。雪芽雙井散神仙。苗裔來從北苑。
湯發雲腴釅白，盞浮花乳輕圓。人間誰敢更爭妍。鬥取紅窗粉面。
＾


別夢已隨流水，淚巾猶裛香泉。相如依舊是臞仙。人在瑤臺閬苑。
花霧縈風縹緲，歌珠滴水清圓。蛾眉新作十分妍。走馬歸來便面。
＾


世事一場大夢，人生幾度秋涼。夜來風葉已鳴廊。看取眉頭鬢上。
酒賤常愁客少，月明多被雲妨。中秋誰與共孤光。把盞淒然北望。
＾


莫嘆平原落落，且應去魯遲遲。與君各記少年時。須信人生如寄。
白發千莖相送，深杯百罰休辭。拍浮何用酒為池。我已為君德醉。
＾


玉骨那愁瘴霧，冰姿自有仙風。海仙時遣探芳叢。倒掛綠毛麼鳳。
素面翻嫌粉涴，洗妝不褪唇紅。高情已逐曉雲空。不與梨花同夢。
＾


照野彌彌淺浪，橫空曖曖微霄。障泥未解玉驄驕。我欲醉眠芳草。
可惜一溪明月，莫教踏破瓊瑤。解鞍欹枕綠楊橋。杜宇一聲春曉。
＾


三過平山堂下，半生彈指聲中。十年不見老仙翁。壁上龍蛇飛動。
欲吊文章太守，仍歌楊柳春風。休言萬事轉頭空。未轉頭時皆夢。
＾


昨夜扁舟京口，今朝馬首長安。舊官何物與新官。只有湖山公案。
此景百年幾變，個中下語千難。使君才氣卷波瀾。與把新詩判斷。
＾


細馬遠馱雙侍女，青巾玉帶紅靴。溪山好處便為家。誰知巴峽路，卻見洛城花。
面旋落英飛玉蕊，人間春日初斜。十年不見紫雲車。龍丘新洞府，鉛鼎養丹砂。
＾


詩句端來磨我鈍，鈍錐不解生芒。歡顏為我解冰霜。酒闌清夢覺，春草滿地塘。
應念雪堂坡下老，昔年共採蕓香。功成名遂早還鄉。回車來過我，喬木擁千章。
＾


我勸髯張歸去好，從來自己忘情。塵心消盡道心平。江南與塞北，何處不堪行。
俎豆庚桑真過矣，憑君說與南榮。願聞吳越報豐登。君王如有問，結襪賴王生。
＾


自古相從休務日，何妨低唱微吟。天垂雲重作春陰。坐中人半醉，簾外雪將深。
聞道分司狂御史，紫雲無路追尋。淒風寒雨是駸駸。問囚長損氣，見鶴忽驚心。
＾


忘卻成都來十載，因君未免思量。憑將清淚灑江陽。故山知好在，孤客自悲涼。
坐上別愁君未見，歸來欲斷無腸。殷勤且更盡離觴。此身如傳舍，何處是吾鄉。
＾


尊酒何人懷李白，草堂遙指江東。珠簾十里卷香風。花開又花謝，離恨幾千重。
輕舸渡江連夜到，一時驚笑衰容。語音猶自帶吳儂。夜闌對酒處，依舊夢魂中。
＾


九十日春都過了，貪忙何處追游。三分春色一分愁。雨翻榆莢陣，風轉柳花球。
閬苑先生須自責，蟠桃動是千秋。不知人世苦厭求。東皇不拘束，肯為使君留。
＾


四大從來都遍滿，此間風水何疑。故應為我發新詩。幽花香澗穀，寒藻舞淪漪。
借與玉川生兩腋，天仙未必相思。還憑流水送人歸。層巔餘落日，草露已沾衣。
＾


一別都門三改火，天涯踏盡紅塵。依然一笑作春溫。無波真古井，有節是秋筠。
惆悵孤帆連夜發，送行淡月微雲。尊前不用翠眉顰。人生如逆旅，我亦是行人。
＾


多病休文都瘦損，不堪金帶垂腰。望湖樓上暗香飄。和風春弄袖，明月夜聞簫。
酒醒夢回清漏永，隱床無限更潮。佳人不見董嬌饒。徘徊花上月，空度可憐宵。
＾


夜飲東坡醒復醉，歸來仿佛三更。家童鼻息已雷鳴。敲門都不應，倚杖聽江聲。
長恨此身非我有，何時忘卻營營。夜闌風靜縠紋平。小舟從此逝，江海寄餘生。
＾


冬夜夜寒冰合井，畫堂明月侵幃。青缸明滅照悲啼。青缸挑欲盡，粉淚裛還垂。
未盡一尊先掩淚，歌聲半帶清悲。情聲兩盡莫相違。欲知腸斷處，梁上暗塵飛。
＾


千古龍蟠並虎踞。從公一吊興亡處。渺渺斜風吹細雨。芳草渡。江南父老留公住。
公駕飛車凌彩霧。紅鸞驂乘青鸞馭。卻訝此洲名白鷺。非吾侶。翩然欲下還飛去。
＾


送客歸來燈火盡。西樓淡月涼生暈。明日潮來無定準。潮來穩。舟橫渡口重城近。
江水似知孤客恨。南風為解佳人慍。莫學時流輕久困。頻寄問。錢塘江上須忠信。
＾


皎皎牽牛河漢女。盈盈臨水無由語。望斷碧雲空日暮。無尋處。夢回芳草生春浦。
鳥散餘花紛似雨，汀洲蘋老香風度。明月多情來照戶。但攬取。清光長送人歸去。
＾


一曲陽關情幾許。知君欲向秦川去。白馬皂貂留不住。回首處。孤城不見天霖霧。
到日長安花似雨。故關楊柳初飛絮。漸見靴刀迎夾路。誰得似。風流膝上王文度。
＾


林斷山明竹隱墻。亂蟬衰草小池塘。翻空白鳥時時見，照水紅蕖細細香。
村舍外，古城旁。杖藜徐步轉斜陽。殷勤昨夜三更雨，又得浮生一日涼。
＾


笑捻紅梅嚲翠翹。揚州十里最嬌饒。夜來綺席親曾見，撮得精神滴滴嬌。
嬌後眼，舞時腰。劉郎幾度欲魂消。明朝酒醒知何處，腸斷雲間紫玉簫。
＾


銀塘朱檻麴塵波。圓綠卷新荷。蘭條薦浴，菖花釀酒，天氣尚清和。
好將沈醉酬佳節，十分酒、一分歌。獄草煙深，訟庭人悄，無吝宴游過。
＾


去年相送，餘杭門外，飛雪似楊花。今年春盡，楊花似雪，猶不見還家。
對酒卷簾邀明月，風露透窗紗。恰似姮娥憐雙燕，分明照、畫梁斜。
＾


兩兩輕紅半暈腮，依依獨為使君回。若道使君無此意，何為，雙花不向別人開。
但看低昂煙雨裏，不已。勸君休訴十分杯。更問尊前狂副使。來歲。花開時節與誰來。
＾


莫聽穿林打葉聲。何妨吟嘯且徐行。竹杖芒鞋輕勝馬。誰怕。一蓑煙雨任平生。
料峭春風吹酒醒。微冷。山頭斜照卻相迎。回首向來瀟灑處。歸去。也無風雨也無晴。
＾


帶酒沖山雨，和衣睡晚睛。不知鐘鼓報天明。夢裏栩然蝴蝶、一身輕。
老去才都盡，歸來計未成。求田問舍笑豪英。自愛湖邊沙路、免泥行。
＾


日薄花房綻，風和麥浪輕。夜來微雨洗郊坰。正是一年春好、近清明。
已改煎茶火，猶調入粥餳。使君高會有餘清。此樂無聲無味、最難名。
＾


海上乘槎侶，仙人萼綠華。飛升元不用丹砂。住在潮頭來處、渺天涯。
雷輥夫差國，雲翻海若家。坐中安得弄琴牙。寫取餘聲歸向、水仙誇。
＾


苒苒中秋過，蕭蕭兩鬢華。寓身化世一塵沙。笑看潮來潮去、了生涯。
方士三山路，漁人一葉家。早知身世兩聱牙。好伴騎鯨公子、賦雄誇。
＾


師唱誰家曲，宗風嗣阿誰。借君拍板與門槌。我也逢場作戲、莫相疑。
溪女方偷眼，山僧莫眨眉。卻愁彌勒下生遲。不見老婆三五、少年時。
＾


欲執河梁手，還升月旦堂。酒闌人散月侵廊。北客明朝歸去、雁南翔。
窈窕高明玉，風流鄭季莊。一時分散水雲鄉。惟有落花芳草、斷人腸。
＾


山雨瀟瀟過，溪橋瀏瀏清。小園幽榭枕蘋汀。門外月華如水、彩舟橫。
苕岸霜花盡，江湖雪陣平。兩山遙指海門青。回首水雲何處、覓孤城。
＾


紫陌尋春去，紅塵拂面來。無人不道看花回。惟見石榴新蕊、一枝開。
冰簟堆雲髻，金尊灩玉醅。綠陰青子相催。留取紅巾千點、照池臺。
＾


衛霍元勛後，韋平外族賢。吹笙只合在緱山。閑駕彩鸞歸去、趁新年。
烘暖燒香閣，輕寒浴佛天。他時一醉畫堂前。莫忘故人憔悴、老江邊。
＾


笑怕薔薇罥，行憂寶瑟殭。美人依約在西廂，只恐暗中迷路，認餘香。
午夜風翻幔，三更月到床。簟紋如水玉肌涼。何物與儂歸去、有殘妝。
＾


寸恨誰云短，綿綿豈易裁。半年眉綠未曾開。明月好風閑處、是人猜。
春雨消殘凍，溫風到冷灰。尊前一曲為誰哉。留取曲終一拍、待君來。
＾


紺綰雙蟠髻，雲欹小偃巾。輕盈紅臉小腰身。疊鼓忽催花拍、鬥精神。
空闊輕紅歇，風和約柳春。蓬山才調最清新。勝似纏頭千錦、共藏珍。
＾


琥珀裝腰佩，龍香入領巾。只應飛燕是前身。共看剝蔥纖手、舞凝神。
柳絮風前轉，梅花雪裏春。鴛鴦翡翠兩爭新。但得周郎一顧、勝珠珍。
＾


紅粉莫悲啼，俯仰半年離別。看取雪堂坡下，老農夫淒切。
明年春水漾桃花，柳岸隘舟楫。從此滿城歌吹，看黃州闐咽。
＾


湖上雨晴時，秋水半篙初沒。朱檻俯窺寒鑒，照衰顏華發。
醉中吹墜白綸巾，溪風漾流月。獨棹小舟歸去，任煙波飄兀。
＾


緱山仙子，高情雲渺，不學癡牛騃女。鳳簫聲斷月明中，舉手謝、時人欲去。
客槎曾犯，銀河微浪，尚帶天風海雨。相逢一醉是前緣，風雨散、飄然何處。
＾


乘槎歸去，成都何在，萬里江沱漢漾。與君各賦一篇詩，留織女、鴛鴦機上。
還將舊曲，重賡新韻，須信吾儕天放。人生何處不兒嬉，看乞巧、朱樓彩舫。
＾


春已老，春服幾時成。曲水浪低蕉葉穩，舞雩風軟紵羅輕。酣詠樂升平。
微雨過，何處不催耕。百舌無言桃李盡，柘林深處鵓鴣鳴。春色屬蕪菁。
＾


春未老，風細柳斜斜。試上超然臺上望，半壕春水一城花。煙雨暗千家。
寒食後，酒醒卻咨嗟。休對故人思故國，且將新火試新茶。詩酒趁年華。
＾


蜀客到江南，長憶吳山好。吳蜀風流自古同，歸去應須早。
還與去年人，共藉西湖草。莫惜尊前仔細看，應是容顏老。
＾


缺月掛疏桐，漏斷人初靜。時見幽人獨往來，縹緲孤鴻影。
驚起卻回頭，有恨無人省。揀盡寒枝不肯棲，楓落吳江冷。
＾


碧山影裏小紅旗。儂是江南踏浪兒。拍手欲嘲山簡醉，齊聲爭唱浪婆詞。
西興渡口帆初落、漁浦山頭日未欹。儂欲送潮歌底曲，尊前還唱使君詩。
＾


白酒新開九醞，黃花已過重陽。身外徜來都似夢，醉裏無何即是鄉。東坡日月長。
玉粉旋烹茶乳，金薤新搗橙香。強染霜髭扶翠袖。莫道狂夫不解狂。狂夫老更狂。
＾


清淮濁汴。更在江西岸。紅旆到時黃葉亂。霜入梁王故苑。
秋原何處攜壺。停驂訪古踟躕。雙廟遺風尚在，漆園傲吏應無。
＾


誰作桓伊三弄。驚破綠窗幽夢。新月與愁煙。滿江天。
欲去又還不去。明日落花飛絮。飛絮送行舟。水東流。
＾


玉龜山。東皇靈媲統群山。絳闕岧嶢，翠房深迥，倚霏煙。幽閑。志蕭然。金城千里鎖嬋娟。當時穆滿巡狩，翠華曾到海西邊。風露明霽，鯨波極目，勢浮輿蓋方圓。正迢迢麗日，玄圃清寂，瓊草芊綿。爭解繡勒香韉。鸞輅駐蹕，八馬戲芝田。瑤池近、畫樓隱隱，翠鳥翩翩。肆華筵。間作脆管鳴弦。宛若帝所鈞天。稚顏皓齒，綠發方瞳，圓極恬淡高妍。
盡倒瓊壺酒，獻金鼎藥，固大椿年。縹緲飛瓊妙舞，命雙成、奏曲醉留連。雲璈韻響瀉寒泉。浩歌暢飲，斜月低河漢。漸漸綺霞、天際紅深淺。動歸思、回首塵寰。爛漫游、玉輦東還。杏花風、數里響鳴鞭。望長安路，依稀柳色，翠點春妍。
＾


笑勞生一夢，羈旅三年，又還重九。華發蕭蕭，對荒園搔首。賴有多情，好飲無事，似古人賢守。歲歲登高，年年落帽，物華依舊。
此會應須爛醉，仍把紫菊茱萸，細看重嗅。搖落霜風，有手栽雙柳。來歲今朝，為我西顧，酹羽觴江口。會與州人，飲公遺愛，一江醇酎。
＾


乳燕飛華屋。悄無人、桐陰轉午，晚涼新浴。手弄生綃白團扇，扇手一時似玉。漸困倚、孤眠清熟。簾外誰來推繡戶，枉教人、夢斷瑤臺曲。又卻是，風敲竹。
石榴半吐紅巾蹙。待浮花、浪蕊都盡，伴君幽獨。穠艷一枝細看取，芳心千重似束。又恐被、秋風驚綠。若待得君來向此，花前對酒不忍觸。共粉淚，兩簌簌。
＾


江南臘盡，早梅花開後。分付新春與垂柳。細腰肢、自有入格風流，仍更是、骨體清英雅秀。
永豐坊那畔，盡日無人，惟見金絲弄晴晝。斷腸是，飛絮時，綠葉成陰，無個事、一成消瘦。又莫是、東風逐君來，便吹散眉間，一點春皺。
＾


冰肌玉骨，自清涼無汗。水殿風來暗香滿。繡簾開、一點明月窺人，人未寢、欹枕釵橫鬢亂。
起來攜素手，庭戶無聲，時見疏星渡河漢。試問夜如何，夜已三更，金波淡、玉繩低轉。但屈指、西風幾時來，又不道、流年暗中偷換。
＾


有情風、萬里卷潮來，無情送潮歸。問錢塘江上，西興浦口，幾度斜暉。不用思量今古，俯仰昔人非。誰似東坡老，白首忘機。
記取西湖西畔，正暮山好處，空翠煙霏。算詩人相得，如我與君稀。約他年、東還海道，願謝公、雅志莫相違。西州路，不應回首，為我沾衣。
＾


美人如月。乍見掩暮雲，更增妍絕。算應無恨，安用陰晴圓缺。嬌甚空只成愁，待下床又懶，未語先咽。數日不來，落盡一庭紅葉。
今朝置酒強起，問為誰減動，一分香雪。何事散花卻病，維摩無疾。卻低眉、慘然不答。唱金縷、一聲怨切。堪折便折。且惜取、少年花發。
＾


綠槐高柳咽新蟬。薰風初入弦。碧紗窗下水沈煙。棋聲驚晝眠。
微雨過，小荷翻。榴花開欲然。玉盆纖手弄清泉。瓊珠碎卻圓。
＾


暗香浮動月黃昏。堂前一樹春。東風何事入西鄰。兒家常閉門。
雪肌冷，玉容真。香腮粉未勻。折花欲寄嶺頭人。江南日暮雲。
＾


一年三度過蘇臺。清尊長是開。佳人相問苦相猜。這回來下來。
情未盡，老先催。人生真可咍。他年桃李阿誰栽。劉郎雙鬢衰。
＾


夢中了了醉中醒。只淵明。是前生。走遍人間，依舊卻躬耕。昨夜東坡春雨足，烏鵲喜，報新晴。
雪堂西畔暗泉鳴。北山傾。小溪橫。南望亭丘，孤秀聳曾城。都是斜川當日境，吾老矣，寄餘齡。
＾


翠蛾羞黛怯人看。掩霜紈。淚偷彈。且盡一尊，收淚唱陽關。漫道帝城天樣遠，天易見，見君難。
畫堂新構近孤山。曲闌幹。為誰安。飛絮落花，春色屬明年。欲棹小舟尋舊事，無處問，水連天。
＾


鳳凰山下雨初晴。水風清。晚霞明。一朵芙蕖，開過尚盈盈。何處飛來雙白鷺，如有意，慕娉婷。
忽聞江上弄哀箏。苦念情。遣誰聽。煙斂雲收，依約是湘靈。欲待曲終尋問取，人不見，數峰青。
＾


老夫聊發少年狂。左牽黃。右擎蒼。錦帽貂裘，千騎卷平岡。為報傾城隨太守，親射虎，看孫郎。
酒酣胸膽尚開張。鬢微霜。又何妨。持節雲中，何日遣馮唐。會挽雕弓如滿月，西北望，射天狼。
＾


天涯流落思無窮。既相逢。卻匆匆。摧手佳人，和淚折殘紅。為問東風餘幾許，春縱在，與誰同。
隋堤三月水溶溶。背歸鴻。去吳中。回首彭城，清泗與淮通。寄我相思千點淚，流不到，楚江東。
＾


相逢不覺又初寒。對尊前。惜流年。風緊離亭，冰結淚珠圓。雪意留君君不住，從此去，少清歡。
轉頭山下轉頭看。路漫漫。玉花翻。銀海光寬，何處是超然。知道故人相念否，攜翠袖，倚朱闌。
＾


黃昏猶是雨纖纖。曉開簾。欲平簷。江闊天低，無處認青簾。孤坐凍吟誰伴我，揩病目，捻衰髯。
使君留客醉厭厭。水晶鹽。為誰甜。手把梅花，東望憶陶潛。雪似故人人似雪，雖可愛，有人嫌。
＾


玉人家在鳳凰山。水雲間。掩門關。門外行人，立馬看弓彎。十里春風誰指似，斜日映，繡簾斑。
多情好事與君還。閔新鰥。拭餘潸。明月空江，香霧著雲鬟。陌上花開春盡也，聞舊曲，破朱顏。
＾


十年生死兩茫茫。不思量。自難忘。千里孤墳，無處話淒涼。縱使相逢應不識，塵滿面，鬢如霜。
夜來幽夢忽還鄉。小軒窗。正梳妝。相顧無言，惟有淚千行。料得年年斷腸處，明月夜，短松岡。
＾


花褪殘紅青杏小。燕子飛時，綠水人家繞。枝上柳綿吹又少。天涯何處無芳草。
墻里秋千墻外道。墻外行人，墻里佳人笑。笑漸不聞聲漸悄。多情卻被無情惱。
＾


一顆櫻桃樊素口。不愛黃金，只愛人長久。學畫鴉兒猶未就。眉尖已作傷春皺。
撲蝶西園隨伴走。花落花開，漸解相思瘦。破鏡重圓人在否。章臺折盡青青柳。
＾


雨後春容清更麗。只有離人，幽恨終難洗。北固山前三面水。碧瓊梳擁青螺髻。
一紙鄉書來萬里。問我何年，真個成歸計。白首送春拚一醉。東風吹破千行淚。
＾


簌簌無風花自嚲。寂寞園林，柳老櫻桃過。落日多情還照坐。山青一點橫雲破。
路盡河回千轉柁。系纜漁村，月暗孤燈火。憑仗飛魂招楚些。我思君處君思我。
＾


燈火錢塘三五夜。明月如霜，照見人如畫。帳底吹笙香吐麝。此般風味應無價。
寂寞山城人老也。擊鼓吹簫，乍入農桑社。火冷燈稀霜露下。昏昏雪意雲垂野。
＾


簾外東風交雨霰。簾里佳人，笑語如鶯燕。深惜今年正月暖。燈光酒色搖金盞。
摻鼓漁陽撾未遍。舞褪瓊釵，汗濕香羅軟。今夜何人吟古怨。清詩未就冰生硯。
＾


自古漣漪佳絕地。繞郭荷花，欲把吳興比。倦客塵埃何處洗。真君堂下寒泉水。
左海門前酤酒市。夜半潮來，月下孤舟起。傾蓋相逢拚一醉。雙鳧飛去人千里。
＾


雲水縈回溪上路。疊疊青山，環繞溪東注。月白沙汀翹宿鷺。更無一點塵來處。
溪叟相看私自語。底事區區，苦要為官去。尊酒不空田百畝。歸來分得閑中趣。
＾


多情多感仍多病，多景樓中。尊酒相逢。樂事回頭一笑空。
停杯且聽琵琶語，細捻輕攏。醉臉春融。斜照江天一抹紅。
＾


淺霜侵綠。發少仍新沐。冠直縫，巾橫幅。美人憐我老，玉手簪黃菊。秋露重，真珠落袖沾餘馥。
坐上人如玉。花映花奴肉。蜂蝶亂，飛相逐。明年人縱健，此會應難復。須細看，晚來月上和銀燭。
＾


暑籠晴，風解慍。雨後餘清，暗襲衣裾潤。一局選仙逃暑困。笑指尊前、誰向青霄近。
整金盆，輪玉筍。鳳駕鸞車，誰敢爭先進。重五休言升最緊。縱有碧油，到了輸堂印。
＾


長憶別時，景疏樓上，明月如水。美酒清歌，留連不住，月隨人千里。別來三度，孤光又滿，冷落共誰同醉。卷珠簾，淒然顧影，共伊到明無寐。
今朝有客，來從淮上，能道使君深意。憑仗清淮，分明到海，中有相思淚。而今何在，西垣清禁，夜永露華侵被。此時看，回廊曉月，也應暗記。
＾


明月如霜，好風如水，清景無限。曲港跳魚，圓荷瀉露，寂寞無人見。紞如三鼓，鏗然一葉，黯黯夢雲驚斷。夜茫茫，重尋無處，覺來小園行遍。
天涯倦客，山中歸路，望斷故園心眼。燕子樓空，佳人何在，空鎖樓中燕。古今如夢，何曾夢覺，但有舊歡新怨。異時對，黃樓夜景，為餘浩嘆。
＾


綺席才終。歡意猶濃。酒闌時、高興無窮。共誇君賜，初拆臣封。看分香餅，黃金縷，密雲龍。
鬥贏一水，功敵千鐘。覺涼生、兩腋清風。暫留紅袖，少卻紗籠。放笙歌散，庭館靜，略從容。
＾


三入承明。四至九卿。問書生、何辱何榮。金張七葉，紈綺貂纓。無汗馬事，不獻賦，不明經。
成都卜肆，寂寞君平。鄭子真、巖谷躬耕。寒灰炙手，人重人輕。除竺乾學，得無念，得無名。
＾


清夜無塵。月色如銀。酒斟時、須滿十分。浮名浮利，虛苦勞神。嘆隙中駒，石中火，夢中身。
雖抱文章，開口誰親。且陶陶、樂盡天真。幾時歸去，作個閑人。對一張琴，一壺酒，一溪雲。
＾


昨夜霜風。先入梧桐。渾無處、回避衰容。問公何事，不語書空。但一回醉一回病，一回慵。
朝來庭下，光陰如箭，似無言、有意傷儂。都將萬事，付與千鐘。任酒花白，眼花亂，燭花紅。
＾


攜手江村。梅雪飄裙。情何限、處處消魂。故人不見，舊曲重聞。向望湖樓，孤山寺，湧金門。
尋常行處，題詩千首，繡羅衫、與拂紅塵。別來相憶，知是何人。有湖中月，江邊柳，隴頭云。
＾


一葉舟輕。雙槳鴻驚。水天清、影湛波平。魚翻藻鑒，鷺點煙汀。過沙溪急，霜溪冷，月溪明。
重重似畫，曲曲如屏。算當年、虛老嚴陵。君臣一夢，今古虛名。但遠山長，雲山亂，曉山青。
＾


繡簾高卷傾城出。燈前瀲灩橫波溢。皓齒發清歌。春愁入翠蛾。
淒音休怨亂。我已先腸斷。遺響下清虛。累累一串珠。
＾


碧紗微露纖纖玉。朱唇漸暖參差竹。越調變新聲。龍吟徹骨清。
夜來殘酒醒。惟覺霜袍冷。不見斂眉人。胭脂覓舊痕。
＾


秋風湖上蕭蕭雨。使君欲去還留住。今日漫留君。明朝愁殺人。
佳人千點淚。灑向長河水。不用斂雙蛾。路人啼更多。
＾


玉童西迓浮丘伯。洞天冷落秋蕭瑟。不用許飛瓊。瑤臺空月明。
清香凝夜宴。借與韋郎看。莫便向姑蘇。扁舟下五湖。
＾


天憐豪俊腰金晚。故教月向松江滿。清景為淹留。從君都占秋。
身閑惟有酒。試問清游首。帝夢已遙思。匆匆歸去時。
＾


娟娟缺月西南落。相思撥斷琵琶索。枕淚夢魂中。覺來眉暈重。
華堂堆燭淚。長笛吹新水。醉客各西東。應思陳孟公。
＾


玉笙不受朱唇暖。離聲淒咽胸填滿。遺恨幾千秋。恩留人不留。
他年京國酒。泫淚攀枯柳。莫唱短因緣。長安遠似天。
＾


畫簷初掛彎彎月。孤光未滿先憂缺。遙認玉簾鉤。天孫梳洗樓。
佳人言語好。不願求新巧。此恨固應知。願人無別離。
＾


鳳回仙馭雲開扇。更闌月墜星河轉。枕上夢魂驚。曉簷疏雨零。
相逢雖草草。長共天難老。終不羨人間。人間日似年。
＾


城隅靜女何人見。先生日夜歌彤管。誰識蔡姬賢。江南顧彥先。
先生那久困。湯沐須名郡。惟有謝夫人。從來見擬倫。
＾


買田陽羨吾將老。從來只為溪山好。來往一虛舟。聊隨物外游。
有書仍懶著。水調歌歸去。筋力不辭詩。要須風雨時。
＾


落花閑院春衫薄。薄衫春院閑花落。遲日恨依依。依依恨日遲。
夢回鶯舌弄。弄舌鶯回夢。郵便問人羞。羞人問便郵。
＾


火雲凝汗揮珠顆。顆珠揮汗凝雲火。瓊暖碧紗輕。輕紗碧暖瓊。
暈腮嫌枕印。印枕嫌腮暈。閑照晚妝殘。殘妝晚照閑。
＾


嶠南江淺紅梅小。小梅紅淺江南嶠。窺我向疏籬。籬疏向我窺。
老人行即到。到即行人老。離別惜殘枝。枝殘惜別離。
＾


翠鬟斜幔雲垂耳。耳垂雲幔斜鬟翠。春晚睡昏昏。昏昏睡晚春。
細花梨雪墜。墜尋乘花細。顰淺念誰人。人誰念淺顰。
＾


柳庭風散人眠晝。晝眠人靜風庭柳。香汗薄衫涼。涼衫薄汗香。
手紅冰碗茫藕。藕碗冰紅手。郎笑藕絲長。長絲藕笑郎。
＾


井桐雙照新妝冷。冷妝新照雙桐井。羞對井花愁。愁花井對羞。
影孤憐夜永。永夜憐孤影。樓上不宜秋。秋宜不上樓。
＾


雪花飛暖融香頰。頰香隔暖飛花雪。欺雪任單衣。衣單任雪欺。
別時梅子結。結子梅時別。歸不恨開遲。遲開恨不歸。
＾


三度別君來，此別真遲暮。白盡老髭須，明日淮南去。
酒罷月隨人，淚濕花如霧。後月逐君還，夢繞湖邊路。
＾


金爐猶暖麝煤殘。惜香更把寶釵翻。重聞處，餘熏在，這一番、氣味勝從前。
背人偷蓋小逢山。更將沈水暗同然。且圖得，氤氳久，為情深、嫌怕斷頭煙。
＾


莫怪歸心甚速，西湖自有蛾眉。若見故人須細說，白發倍當時。
小鄭非常強記，二南依舊能詩。更有鱸魚堪切膾，兒輩莫教知。
＾


定場賀老今何在。幾度新聲改。怨聲坐使舊聲闌。俗耳只知繁手、不須彈。
斷弦試問誰能曉。七歲文姬小。試教彈作輥雷聲。應有開元遺老、淚縱橫。
＾


歸心正似三春草。試著萊衣小。橘懷幾日向翁開。懷祖已瞋文度、不歸來。
禪心已斷人間愛。只有平交在。笑論瓜葛一枰同。看取靈光新賦、有家風。
＾


湖山信是東南美。一望彌千里。使君能得幾回來。便使尊前醉倒、且徘徊。
沙河塘裏燈初上。水調誰家唱。夜闌風靜欲歸時。惟有一江明月、碧琉璃。
＾


波聲拍枕長淮曉。隙月窺人小。無情汴水自東流。只載一船離恨、向西州。
竹溪花浦曾同醉。酒味多於淚。誰教風鑒在塵埃。醞造一場煩惱、送人來。
＾


見說岷峨淒愴，旋聞江漢澄清。但覺秋來歸夢好，西南自有長城。東府三人最少，西山八國初平。
莫負花溪縱賞，何妨藥市微行。試問當壚人在否，空教是處聞名。唱著子淵新曲，應須分外含情。
＾


為米折腰，因酒棄家，口體交相累。歸去來，誰不遣君歸。覺從前皆非今是。露未晞。征夫指予歸路，門前笑語喧童稚。嗟舊菊都荒，新松暗老，吾年今已如此。但小窗容膝閉柴扉。策杖看孤雲暮鴻飛。雲山無心，鳥倦知還，本非有意。
噫。歸去來兮。我今忘我兼忘世。親戚無浪語，琴書中有真味。步翠麓崎嶇，泛溪窈窕，涓涓暗谷流春水。觀草木欣榮，幽人自感，吾生行且休矣。念寓形宇內復幾時。不自覺皇皇欲何之。委吾心、去留誰計。神仙知在何處，富貴非吾志。但知臨水登山嘯詠，自引壺觴自醉。此生天命更何疑。且乘流、遇坎還止。
＾


睡起畫堂，銀蒜押簾，珠幕雲垂地。初雨歇，洗出碧羅天，正溶溶養花天氣。一霎暖風回芳草，榮光浮動，掩皺銀塘水。方右靨勻酥，花須吐繡，園林排比紅翠。見乳燕捎蝶過繁枝。忽一線爐香逐游絲。晝永人間，獨立斜陽，晚來情味。
便乘興攜將佳麗。深入芳菲里。撥胡琴語，輕攏慢捻總灺利。看緊約羅裙，急趣檀板，霓裳入破驚鴻起。顰月臨眉，醉霞橫臉，歌聲悠揚雲際。任滿頭紅雨落花飛。漸鳷鵲樓西玉蟾低。尚徘徊、未盡歡意。君看今古悠悠，浮宦人間世。這些百歲，光陰幾日，三萬六千而已。醉鄉路穩不妨行，但人生、要適情耳。
＾


我輩情鐘，古來誰似龍山宴。而今楚甸。戲馬餘飛觀。
顧謂佳人，不覺秋強半。箏聲遠。鬢雲吹亂。愁入參差雁。
＾


不用悲秋，今年身健還高宴。江村海甸。總作空花觀。
尚想橫汾，蘭菊紛相半。樓船遠。白雲飛亂。空有年年雁。
＾


莫唱陽關，風流公子方終宴。秦山禹甸。縹緲真奇觀。
北望平原，落日山銜半。孤帆遠。我歌君亂。一送西飛雁。
＾


醉漾輕舟，信流引到花深處。塵緣相誤。無計花間住。
煙水茫茫，千里斜陽暮。山無數。亂紅如雨。不記來時路。
＾


月轉烏啼，畫堂宮徵生離恨。美人愁悶。不管羅衣褪。
清淚斑斑，揮斷柔腸寸。嗔人問。背燈偷揾拭盡殘妝粉。
＾


滿院桃花，盡是劉郎未見。於中更、一枝纖軟。仙家日月，笑人間春晚。濃睡起，驚飛亂紅千片。
密意難傳，羞容易變。平白地、為伊腸斷。問君終日，怎安排心眼。須信道，司空自來見慣。
＾


白發蒼顏，正是維摩境界。空方丈、散花何礙。朱唇箸點，更髻鬟生彩。這些個，千生萬生只在。
好事心腸，著人情態。閑窗下、斂雲凝黛。明朝端午，待學紉蘭為佩。尋一首好詩，要書裙帶。
＾


別賀來時，燈火熒煌無數。向青瑣、隙中偷覷。元來便是，共彩鸞仙侶。方見了，管須低聲說與。
百子流蘇，千枝寶炬。人間有、洞房煙霧。春來何事，故拋人別處。坐望斷，樓中遠山歸路。
＾


錢塘風景古來奇。太守例能詩。先驅負弩何在，心已誓江西。
花盡後，葉飛時。雨淒淒。若為情緒，更問新官，向舊官啼。
＾


海棠珠綴一重重。清曉近簾櫳。胭脂誰與勻淡，偏向臉邊濃。
看葉嫩，惜花紅。意無窮。如花似葉，歲歲年年，共占春風。
＾


小蓮初上琵琶弦。彈破碧雲天。分明繡閣幽恨，都向曲中傳。
膚瑩玉，鬢梳蟬。綺窗前。素娥今夜，故故隨人，似鬥嬋娟。
＾


水涵空，山照市。西漢二疏鄉里。新白發，舊黃金。故人恩義深。
海東頭，山盡處。自古空槎來去。槎有信，赴秋期。使君行不歸。
＾


平時十月幸蘭湯。玉甃瓊梁。五家車馬如水，珠璣滿路旁。
翠華一去掩方床。獨留煙樹蒼蒼。至今清夜月，依前過繚墻。
＾


華胥夢斷人何處。聽得鶯啼紅樹。幾點薔薇香雨。寂寞閑庭戶。
暖風不解留花住。片片著人無數。樓上望春歸去。芳草迷歸路。
＾


醉醒醒醉。憑君會取這滋味。濃斟琥珀香浮蟻。一到愁腸，別有陽春意。
須將幕席為天地。歌前起舞花前睡。從他落魄陶陶里。猶勝醒醒，惹得閑憔悴。
＾


分攜如昨。人生到處萍飄泊。偶然相聚還離索。多病多愁，須信從來錯。
尊前一笑休辭卻。天涯同是傷淪落。故山猶負平生約。西望峨嵋，長羨歸飛鶴。
＾


蒼頭華發。故山歸計何時決。舊交新貴音書絕。惟有佳人，猶作殷勤別。
離亭欲去歌聲咽。瀟瀟細雨涼吹頰。淚珠不用羅巾裛。彈在羅衣，圖得見時說。
＾


輕雲微月。二更酒醒船初發。孤城回望蒼煙合。公子佳人，不記歸時節。
巾偏扇墜滕床滑。覺來幽夢無人說。此生飄蕩何時歇。家在西南，長作東南別。
＾


秋帷裏。長漏伴人無寐。低玉枕涼輕繡被。一番秋氣味。
曉色又侵窗紙。窗外雞聲初起。聲斷幾聲還到耳。已明聲未已。
＾


秋池閣。風傍曉庭簾幕。霜葉未衰吹未落。半驚鴉喜鵲。
自笑浮名情薄。似與世人疏略。一片懶心雙懶腳。好教閑處著。
＾


今夜雨。斷送一年殘暑。坐聽潮聲來別浦。明朝何處去。
孤負金尊綠醑。來歲今宵圓否。酒醒夢回愁幾許。夜闌還獨語。
＾


水垢何曾相受。細看兩俱無有。寄語揩背人，盡日勞君揮肘。輕手，輕手，居士本來無垢。
＾


自凈方能凈彼。我自汗流呀氣。寄語澡浴人，且共肉身游戲。但洗。但洗。俯為人間一切。
＾


為向東坡傳語。人在玉堂深處。別後有誰來，雪壓小橋無路。歸去。歸去。江上一犁春雨。
＾


手種堂前桃李。無限綠陰青子。簾外百舌兒，驚起五更春睡。居士。居士。莫忘小橋流水。
＾


暮雲收盡溢清寒。銀漢無聲轉玉盤。此生此夜不長好，明月明年何處看。
＾


受降城下紫髯郎。戲馬臺南舊戰場。恨君不取契丹首，金甲牙旗歸故鄉。
＾


濟南春好雪初晴。才到龍山馬足輕。使君莫忘霅溪女，還作陽關腸斷聲。
＾


鄭莊好客。容我尊前先墮幘。落筆生風。籍籍聲名不負公。
高山白早。瑩骨冰膚那解老。從此南徐。良夜清風月滿湖。
＾


雲鬟傾倒。醉倚闌幹風月好。憑仗相扶。誤入仙家碧玉壺。
連天衰草。下走湖南西去道。一舸姑蘇。便逐鴟夷去得無。
＾


閩溪珍獻。過海雲帆來似箭。玉座金盤。不貢奇葩四百年。
輕紅釀白。雅稱佳人纖手擘。骨細肌香。恰是當年十八娘。
＾


賢哉令尹。三仕已之無喜慍。我獨何人。猶把虛名玷縉紳。
不如歸去。二頃良田無覓處。歸去來兮。待有良田是幾時。
＾


玉觴無味。中有佳人千點淚。學道忘憂。一念還成不自由。
如今未見。歸去東園花似霰。一語相開。匹似當初本不來。
＾


春光亭下。流水如今何在也。歲月如梭。白首相看擬奈何。
故人重見。世事年來千萬變。官況闌珊。慚愧青松守歲寒。
＾


惟熊佳夢。釋氏老君親抱送。壯氣橫秋。未滿三朝已食牛。
犀錢玉果。利市平分沾四坐。多謝無功。此事如何到得儂。
＾


曉來風細。不會鵲聲來報喜。卻羨寒梅。先覺春風一夜來。
香箋一紙。寫盡回文機上意。欲卷重開。讀遍千回與萬回。
＾


天臺舊路。應恨劉郎來又去。別酒頻傾。忍聽陽關第四聲。
劉郎未老。懷戀仙鄉重得到。只恐因循。不見如今勸酒人。
＾


雙龍對起。白甲蒼髯煙雨裏。疏影微香。下有幽人晝夢長。
湖風清軟。雙鵲飛來爭噪晚。翠颭紅輕。時下凌霄百尺英。
＾


琵琶絕藝。年紀都來十一二。撥弄麼弦。未解將心指下傳。
主人瞋小。欲向東風先醉倒。已屬君家。且更從容等待他。
＾


春牛春杖。無限春風來海上。便與春工。染得桃紅似肉紅。
春幡春勝。一陣春風吹酒醒。不似天涯。卷起楊花似雪花。
＾


雲容皓白。破曉玉英紛似織。風力無端。欲學楊花更耐寒。
相如未老。梁苑猶能陪俊少。莫惹閑愁。且折江梅上小樓。
＾


玉房金蕊。宜在玉人纖手裡。淡月朦朧。更有微微弄袖風。
溫香熟美。醉慢雲鬟垂兩耳。多謝春工。不是花紅是玉紅。
＾


春庭月午。搖蕩香醪光欲舞。步轉回廊。半落梅花婉娩香。
輕雲薄霧。總是少年行東處。不似秋光。只與離人照斷腸。
＾


天然宅院。賽了千千並萬萬。說與賢知。表德元來是勝之。
今來十四。海裏猴兒奴子是。要賭休癡。六隻骰兒六點兒。
＾


風卷珠簾自上鉤。蕭蕭亂葉報新秋。獨攜纖手上高樓。
缺月向人舒窈窕，三星當戶照綢繆。香生霧縠見纖柔。
＾


山下蘭芽短浸溪。松間沙路凈無泥。蕭蕭春雨子規啼。
誰道人生無再少，門前流水尚能西。休將白發唱黃雞。
＾


西塞山邊白鷺飛。散花洲外片帆微。桃花流水鱖魚肥。
自庇一身青箬笠，相隨到處綠蓑衣。斜風細雨不須歸。
＾


覆塊青青麥未蘇。江南雲葉暗隨車。臨皋煙景世間無。
雨腳半收簷斷線，雪林初下瓦疏珠。歸來冰顆亂黏須。
＾


醉夢醺醺曉未蘇。門前轆轆使君車。扶頭一盞怎生無。
廢圃寒蔬挑翠羽，小槽春酒凍真珠。清香細細嚼梅須。
＾


雪裏餐氈例姓蘇。使君載酒為回車。天寒酒色轉頭無。
薦士已聞飛鶚表，報恩應不用蛇珠。醉中還許攬桓須。
＾


半夜銀山上積蘇。朝來九陌帶隨車。濤江煙渚一時無。
空腹有詩衣有結，濕薪如桂米如珠。凍吟誰伴捻髭須。
＾


萬頃風濤不記蘇。雪晴江上麥千車。但令人飽我愁無。
翠袖倚風縈柳絮，絳唇得酒爛櫻珠。尊前呵手鑷霜須。
＾


珠檜絲杉冷欲霜。山城歌舞助淒涼。且餐山色飲湖光。
共挽朱轓留半日，強揉青蕊作重陽。不知明日為誰黃。
＾


霜鬢真堪插拒霜。哀弦危柱作伊涼。暫時流轉為風光。
未遣清尊空北海，莫因長笛賦山陽。金釵玉腕瀉鵝黃。
＾


傅粉郎君又粉奴。莫教施粉與施朱。自然冰玉照香酥。
有客能為神女賦，憑君送與雪兒書。夢魂東去覓桑榆。
＾


菊暗荷枯一夜霜。新苞綠葉照林光。竹籬茅舍出青黃。
香霧噀人驚半破，清泉流齒怯初嘗。吳姬三日手猶香。
＾


雪頷霜髯不自驚。更將翦彩發春榮。羞顏未醉已先赬。
莫唱黃雞並白發，且呼張丈喚殷兄。有人歸去欲卿卿。
＾


料峭東風翠幕驚。云何不飲對公榮。水晶盤瑩玉鱗赬。
花影莫孤三夜月，朱顏未稱五年兄。翰林子墨主人卿。
＾


照日深紅暖見魚。連溪綠暗晚藏烏。黃童白叟聚睢盱。
麋鹿逢人雖未慣，猿猱聞喜不須呼。歸家說與採桑姑。。
＾


旋抹紅妝看使君。三三五五棘籬門。相挨踏破茜羅裙。
老幼扶摧收麥社。烏鳶翔舞賽神村。道逢醉叟臥黃昏。
＾


麻葉層層萵葉光。誰家煮繭一村香。隔籬嬌語絡絲娘。
垂白杖藜抬醉眼，捋青搗欠饑腸。問言豆葉幾時黃。
＾


簌簌衣巾莎棗花。村裏村北響繰車。牛衣古柳賣黃瓜。
酒困路長惟欲睡，日高人渴漫思茶。敲門試問野人家。
＾


軟草平落過雨新。輕沙走馬路無塵。何時收拾耦耕身。
日暖桑麻光似潑，風來蒿艾氣如薰。使君元是此中人。
＾


道字嬌訛苦未成。未應春閣夢多情。朝來何事綠鬟傾。
彩索身輕長趁燕，紅窗睡重不聞鶯。困人天氣近清明。
＾


縹緲危樓紫翠間。良辰樂事古難全。感時懷舊獨淒然。
璧月瓊枝空夜夜，菊花人貌自年年。不知來歲與誰看。
＾


桃李溪邊駐畫輪。鷓鴣聲裏倒清尊。夕陽雖好近黃昏。
香在衣裳妝在臂，水連芳草月連雲。幾時歸去不銷魂。
＾


四面垂楊十里荷。問云何處最花多。畫樓南畔夕陽和。
天氣乍涼人寂寞，光陰須得酒消磨。且來花裏聽笙歌。
＾


一別姑蘇已四年。秋風南浦送歸船。畫簾重見水中仙。
霜鬢不須催我老，杏花依舊駐君顏。夜闌相對夢魂間。
＾


惟見眉間一點黃。詔書催發羽書忙。從教嬌淚洗紅妝。
上殿雲霄生羽翼，論兵齒頰帶風霜。歸來衫袖有天香。
＾


長記鳴琴子濺堂。朱顏綠發映垂楊。如今秋鬢數莖霜。
聚散交游如夢寐，升沈閑事莫思量。仲卿終不避桐鄉。
＾


風壓輕雲貼水飛，乍晴池館燕爭泥。沈郎多病不勝衣。
沙上不聞鴻雁信，竹間時聽鷓鴣啼。此情惟有落花知。
＾


羅襪空飛洛浦塵。錦袍不見謫仙人。攜壺藉草亦天真。
玉粉輕黃千歲藥，雪花浮動萬家春。醉歸江路野梅新。
＾


白雪清詞出坐間。愛君才器兩俱全。異鄉風景卻依然。
可恨相逢能幾日，不知重會是何年。茱萸仔細更重看。
＾


細雨斜風作曉寒。淡煙疏柳媚晴灘。入淮清洛漸漫漫。
雪沫乳花浮午盞，蓼茸蒿筍試春盤。人間有味是清歡。
＾


門外東風雪灑裾。山頭回首望三吳。不應彈鋏為無魚。
上黨從來天下脊，先生元是古之儒。時平不用魯連書。
＾


慚愧今年二麥豐。千畦細浪舞晴空。化工餘力染夭紅。
歸去山公應倒載，闌街拍手笑兒童。甚時名作錦薰籠。
＾


芍藥櫻花兩鬥新。名園高會送芳辰。洛陽初夏廣陵春。
紅玉半開菩薩面，丹砂濃點柳枝唇。尊前還有個中人。
＾


學畫鴉兒正妙年。陽城下蔡困嫣然。憑君莫唱短因緣。
霧帳吹笙香裊裊，霜庭按舞月娟娟。曲終紅袖落雙纏。
＾


一夢江湖費五年。歸來風物故依然。相逢一醉是前緣。
遷客不應常眊矂，使君為出小嬋娟。翠鬟聊著小詩纏。
＾


輕汁微微透碧紈。明朝端午浴芳蘭。流香漲膩滿晴川。
彩線輕纏紅玉臂，小符斜掛綠雲鬟。佳人相見一千年。
＾


徐邈能中酒聖賢。劉伶席地幕青天。潘郎白璧為誰連。
無可奈何新白發，不如歸去舊青山。恨無人借買山錢。
＾


傾蓋相逢勝白頭。故山空復夢松楸。此心安處是菟裘。
賣劍買牛吾欲老，乞漿得酒更何求。願為辭社宴春秋。
＾


炙手無人傍屋頭。蕭蕭晚雨脫梧楸。誰憐季子敝貂裘。
願我已無當世望，似君須向古人求。歲寒松柏肯驚秋。
＾


畫隼橫江喜再游。老魚跳檻識清謳。流年未肯付東流。
黃菊籬邊無悵望，白雲鄉里有溫柔。挽回霜鬢莫教休。
＾


雙溪月。清光偏照雙荷葉。雙荷葉。紅心未偶，綠衣偷結。
背風迎雨流珠滑。輕舟短棹先秋折。先秋折。煙鬟未上，玉杯微缺。
＾


採菱拾翠，算似此佳名，阿誰消得。採菱拾翠，稱使君知客。千金買、採菱拾翠，更羅裙、滿把珍珠結。採菱拾翠，正髻鬟初合。
真個、採菱拾翠，但深憐輕拍，一雙手、採菱拾翠，繡衾下、抱著俱香滑。採菱拾翠，待到京尋覓。
＾


漁父。漁父。江上微風細雨。青蓑黃箬裳衣。紅酒白魚暮歸。歸暮。長笛一聲何處。
＾


歸雁。歸雁。飲啄江南南岸。將飛卻下盤桓。塞外春來苦寒。寒苦。寒苦。藻荇欲生且住。
＾


霞苞電荷碧。天然地、別是風流標格。重重青蓋下，千嬌照水，好紅紅白白。
每悵望、明月清風夜，甚低迷不語，嬌邪無力。終須放、船兒去，清香深處住，看伊顏色。
＾


三年枕上吳中路。遣黃耳、隨君去。若到松江呼小渡。莫驚鷗鷺，四橋盡是，老子經行處。輞川圖上看春暮。常記高人右丞句。作個歸期天已許。春衫猶是，小蠻針線，曾濕西湖雨。
＾


些小白須何用染。幾人得見星星點。作郡浮光雖似箭。君莫厭。也應勝我三年貶。
我欲自嗟還不敢。向來三郡寧非忝。婚嫁事稀年冉冉。知有漸。千鈞重擔從頭減。
＾


前瞻馬耳九仙山。碧連天。晚雲間。城上高臺，真個是超然。莫使匆匆雲雨散，今夜裡，月嬋娟。
小溪鷗鷺靜聯拳。去翩翩。點輕煙。人事淒涼，回首便他年。莫忘使君歌笑處，垂柳下，矮槐前。
＾


墨雲拖雨過西樓。水東流。晚煙收。柳外殘陽，回照動簾鉤。今夜巫山真個好，花未落，酒新篘。
美人微笑轉星眸。月花羞。捧金甌。歌扇縈風，吹散一春愁。試問江南諸伴侶，誰似我，醉揚州。
＾


未倦長卿游。漫舞夭歌爛不收。不是使君矯世，誰留。教有瓊梳脫麝油。
香粉鏤金球。花艷紅箋筆欲流。從此丹唇並皓齒，清柔。唱遍山東一百州。
＾


繡鞅玉鈽游。燈晃簾疏笑卻收。久立香車催欲上，還留。更且檀唇點杏油。
花遍六麼球。面旋回風帶雪流。春入腰肢金縷細，輕柔。種柳應須柳柳州。
＾


娟娟侵鬢妝痕淺。雙顰相媚彎如翦。一瞬百般宜。無論笑與啼。
酒闌思翠被。特故騰騰地。生怕促歸輪。微波先注人。
＾


塗香莫惜蓮承步。長愁羅襪凌波去。只見舞回風。都無行處蹤。
偷穿宮樣穩。並立雙趺困。纖妙說應難。須從掌上看。
＾


玉鈽墜耳黃金飾。輕衫罩體香羅碧。緩步困春醪。春融臉上桃。
花鈿從委地。誰與郎為意。長愛月華清。此時憎月明。
＾


別酒勸君君一醉。清潤潘郎，又是何郎婿。記取釵頭新利市。莫將分付東鄰子。
回首長安佳麗地。三十年前，我是風流帥。為向青樓尋舊事。花枝缺處餘名字。
＾


泛泛東風初破五。江柳微黃，萬萬千千縷。佳氣鬱蔥來繡戶。當年江上生奇女。
一盞壽觴誰與舉。三個明珠，膝上王文度，放盡窮鱗看圉圉。天公為下曼陀雨。
＾


入袂輕風不破塵。玉簪犀璧醉佳辰。一番紅粉為誰新。
團扇只堪題往事，新絲那解系行人。酒闌滋味似殘春。
＾


幾共查梨到雪霜。一經題品便生光。木奴何處避雌黃。
北客有來初未識，南金無價喜新嘗。含滋嚼句齒牙香。
＾


山色橫侵蘸暈霞。湘川風靜吐寒花。遠林屋散尚啼鴉。
夢到故園多少路，酒醒南望隔天涯。月明千里照平沙。
＾


神閑意定。萬籟收聲天地靜。玉指冰弦。未動宮商意已傳。
悲風流水。寫出寥寥千古意。歸去無眠。一夜餘音在耳邊。
＾


銀箏旋品。不用纏頭千尺錦。妙思如泉。一洗閑愁十五年。
為公少止。起舞屬公公莫起。風裏銀山。擺撼魚龍我自閑。
＾


柔和性氣。雅稱佳名呼懿懿。解舞能謳。絕妙年中有品流。
眉長眼細。淡淡梳妝新綰髻。懊惱風情。春著花枝百態生。
＾


鶯初解語。最是一年春好處。微雨如酥。草色遙看近卻無。
休辭醉倒。花不看開人易老。莫待春回。顛倒紅英間綠苔。
＾


江南游女，問我何年歸得去。雨細風微，兩足如霜挽紵衣。
江亭夜語。喜見京華新樣舞。蓮步輕飛。遷客今朝始是歸。
＾


嬌多媚煞。體柳輕盈千萬態。殢主尤賓。斂黛含顰喜又瞋。
徐君樂飲。笑謔從伊情意恁。臉嫩敷紅。花倚朱闌裡住風。
＾


雙鬟綠墜。嬌眼橫波眉黛翠。妙舞蹁躚。掌上身輕意態妍。
曲窮力困。笑倚人旁香喘噴。老大逢歡。昏眼猶能仔細看。
＾


天真雅麗。容態溫柔心性慧。響亮歌喉。遏住行雲翠不收。
妙詞佳曲。囀出新聲能斷續。重客多情。滿勸金卮玉手擎。
＾


見說東園好，能消北客愁。雖非吾土且登樓。行盡江南南岸、此淹留。
短日明楓纈，清霜暗菊球。流年回首付東流。憑仗挽回潘鬢、莫教秋。
＾


城上層樓疊巘。城下清淮古汴。舉手揖吳雲，人與暮天俱遠。魂斷。魂斷。後夜松江月滿。
＾


城頭月落尚啼烏。朱艦紅船早滿湖。鼓吹未容迎五馬，水雲先已漾雙鳧。
映山黃帽螭頭舫，夾岸青煙鵲尾爐。老病逢春只思睡，獨求僧榻寄須臾。
＾


誰道東陽都瘦損，凝然點漆精神。瑤林終自隔風塵。試看披鶴氅，仍是謫仙人。
省可清言揮玉塵，真須保器全真。風流何似道家純。不應同蜀客，惟愛卓文君。
＾


玉肌鉛粉傲秋霜。準擬鳳呼凰。伶倫不見，清香未吐，且糠秕吹揚。
到處成雙君獨只，空無數、爛文章。一點香檀，誰能借箸，無復似張良。
＾


洛城春晚。垂楊亂掩紅樓半。小池輕浪紋如篆。獨下花前，曾醉離歌宴。
自惜風流雲雨散。關山有限情無限。待君重見尋芳伴。為說相思，目斷西樓燕。
＾


閑倚胡床，庾公樓外峰千朵。與誰同坐。明月清風我。
別乘一來，有唱應須和。還知麼。自從添個。風月平分破。
＾


紅杏飄香，柳含煙翠拖輕縷。水邊朱戶。盡卷黃昏雨。
燭影搖風，一枕傷春緒。歸不去。鳳樓何處。芳草迷歸路。
＾


持杯搖勸天邊月。願月圓無缺。持杯復更勸花枝。且願花枝長在、莫離披。
持杯月下花前醉。休問榮枯事。此歡能有幾人知。對酒逢花不飲、待何時。
＾


走馬探花花發末。人與化工俱不易。千回來繞百回看，蜂作婢。鶯為使。穀雨清明空屈指。
白發盧郎情未已。一夜翦刀收玉蕊。尊前還對斷腸紅，人有淚。花無意。明日酒醒應滿地。
＾


歸去來兮，清溪無底，上有千仞嵯峨。畫樓東畔，天遠夕陽多。老去君恩未報，空回首、彈鋏悲歌。船頭轉，長風萬里，歸馬駐平坡。
無何。何處有，銀潢盡處，天女停梭。問何事人間，久戲風波。顧謂同來稚子，應爛汝、腰下長柯。青衫破，群仙笑我，千縷掛煙蓑。
＾


千騎試春游。小雨如酥落便收。能使江東歸老客。遲留。白酒無聲滑瀉油。
飛火亂星球。淺黛橫波翠欲流。不似白雲鄉外冷，溫柔。此去淮南第一州。
＾


縹緲紅妝照淺溪。薄雲疏雨不成泥。送君何處古臺西。
廢沼夜來秋水滿，茂林深處晚鶯啼。行人腸斷草淒迷。
＾


陽羨姑蘇已買田。相逢誰信是前緣。莫教便唱水如天。
我作洞霄君作守，白頭相對故依然。西湖知有幾同年。
＾


空床響琢。花上春禽冰上雹。醉夢尊前。驚起湖風入坐寒。
轉關鑊索。春水流弦霜入撥。月墮更闌。更請宮高奏獨彈。
＾


回風落景。散亂東墻疏竹影。滿坐清微。入袖寒泉不濕衣。
夢回酒醒。百尺飛瀾鳴碧井。雪灑冰麾。攻落佳人白玉肌。
＾


海南奇寶。鑄出團團如栲栳。曾到昆侖。乞得山頭玉女盆。
絳州王老。百歲癡頑推不倒。海口如門。一派黃流已電奔。
＾


北望平川。野水荒灣。共尋春、飛步孱顏。和風弄袖，香霧縈鬟。正酒酣時，人語笑，白雲間。
飛鴻落照，相將歸去，淡娟娟、玉宇清閑。何人無事，宴坐空山。望長橋上，燈火亂，使君還。
＾


柳花飛處麥搖波。晚湖凈鑒新磨。小舟飛棹去如梭。齊唱採菱歌。
平野水雲溶漾，小樓風日晴和。濟南何在暮雲多。歸去奈愁何。
＾


花滿銀塘水漫流。犀槌玉板奏涼州。順風環佩過秦樓。
遠漢碧雲輕漠漠，今宵人在鵲橋頭。一聲敲徹絳河秋。
＾


煙外倚危樓，初見遠燈明滅。卻跨玉虹歸去、看洞天星月。
當時張範風流在，況一尊浮雪。莫問世間何事、與劍頭微吷。
＾


紅杏了，夭桃盡，獨自占春芳。不比人間蘭麝，自然透骨生香。
對酒莫相忘。似佳人、兼合明光。只憂長笛吹花落，除是寧王。
＾


雲鬢裁新綠，霞衣曳曉紅。待歌凝立翠筵中。一朵彩雲何事、下巫峰。
趁拍鸞飛鏡，回身燕漾空。莫翻紅袖過簾櫳。怕被楊花句引、嫁東風。
＾


昨日出東城。試探春情。墻頭紅杏暗如傾。檻內群芳芽未吐，早已回春。
綺陌斂香塵。雪霽前村。東君用意不辭辛。料想春光先到處，吹綻梅英。
＾


元宵似是歡游好。何況公庭民訟少。萬家游賞上春臺，十里神仙迷海島。
平原不似高陽傲。促席雍容陪語笑。坐中有客最多情，不惜玉山拚醉倒。
＾


經旬未識東君信。一夕薰風來解慍。紅綃衣薄麥秋寒，綠綺韻低梅雨潤。
瓜頭綠染山光嫩。弄色金桃新傅粉。日高慵卷水晶簾，猶帶春醪紅玉困。
＾


高平四面開雄壘。三月風光初覺媚。園中桃李使君家，城上亭臺游客醉。
歌翻楊柳金尊沸。飲散憑闌無限意。雲深不見玉關遙，草細山重殘照里。
＾


冰肌自是生來瘦。那更分飛後。日長簾幕望黃昏。及至黃昏時候、轉銷魂。
君還知道相思苦。怎忍拋奴去。不辭迢遞過關山。只恐別郎容易、見郎難。
＾


深深庭院清明過。桃李初紅破。柳絲搭在玉闌幹。簾外瀟瀟微雨、做輕寒。
晚晴臺榭增明媚。已拚花前醉。更闌人靜月侵廊。獨自行來行去、好思量。
＾


昨夜渡江何處宿，望中疑是秦淮。月明誰起笛中哀。多情王謝女，相逐過江來。
雲雨未成還又散，思量好事難諧。憑陵急槳兩相催。相伊歸去後，應似我情懷。
＾


春事闌珊芳草歇。客裏風光，又過清明節。小院黃昏人憶別。落紅處處聞啼鴂。
咫尺江山分楚越。目斷魂銷，應是音塵絕。夢破五更心欲折。角聲吹落梅花月。
＾


記得畫屏初會遇。好夢驚回，望斷高唐路。燕子雙飛來又去。紗窗幾度春光暮。
那日繡簾相見處。低眼佯行，笑整香雲縷。斂盡春山羞不語。人前深意難輕訴。
＾


昨夜秋風來萬里。月上屏幃，冷透人衣袂。有客抱衾愁不寐。那堪玉漏長如歲。
羈舍留連歸計未。夢斷魂銷，一枕相思淚。衣帶漸寬無別意。新書報我添憔悴。
＾


雨霰疏疏經潑火。巷陌秋千，猶未清明過。杏子梢頭香蕾破。淡紅褪白胭脂涴。
苦被多情相折挫。病緒厭厭，渾似年時個。繞遍回廊還獨坐。月籠雲暗重門鎖。
＾


蝶懶鶯慵春過半。花落狂風，小院殘紅滿。午醉未醒紅日晚。黃昏簾幕無人卷。
雲鬢蓬松眉黛淺。總是愁媒，欲訴誰消遣。未信此情難系絆。楊花猶有東風管。
＾


臨水縱橫回晚鞚。歸來轉覺情懷動。梅笛煙中聞幾弄。秋陰重。西山雪淡雲凝凍。
美酒一杯誰與共。尊前舞雪狂歌送。腰跨金魚旌旆擁。將何用。只堪妝點浮生夢。
＾


膩紅勻臉襯檀唇。晚妝新。暗傷春。手捻花枝，誰會兩眉顰。連理帶頭雙□□，留待與、個中人。
淡煙籠月繡簾陰。畫堂深。夜沈沈、誰道□□，□系得人心。一自綠窗偷見後，便憔悴、到如今。
＾


掛輕帆，飛急槳，還過釣臺路。酒病無聊，欹枕聽鳴艫。斷腸簇簇雲山，重重煙樹，回首望、孤城何處。
閑離阻。誰念縈損襄王，何曾夢雲雨。舊恨前歡，心事兩無據。要知欲見無由，癡心猶自，倩人道、一聲傳語。
＾


邃院重簾何處，惹得多情，愁對風光。睡起酒闌花謝，蝶亂蜂忙。今夜何人，吹笙北嶺，待月西廂。空悵望處，一株紅杏，斜倚低墻。
羞顏易變，傍人先覺，到處被著猜防。誰信道，些兒恩愛。無限淒涼。好事若無間阻，幽歡卻是尋常。一般滋味，就中香美，除是偷嘗。
＾


嫩臉羞蛾，因甚化作行雲，卻返巫陽。但有寒燈孤枕，皓月空床。長記當初，乍諧雲雨，便學鸞鳳。又豈料、正好三春桃李，一夜風霜。
丹青入畫，無言無笑，看了漫結愁腸。襟袖上，猶存殘黛，漸減餘香。一自醉中忘了，奈何酒後思量。算應負你，枕前珠淚，萬點千行。
＾


憑高眺遠，見長空萬里，雲無留跡。桂魄飛來光射處，冷浸一天秋碧。玉宇瓊樓，乘鸞來去，人在清涼國。江山如畫，望中煙樹歷歷。
我醉拍手狂歌，舉懷邀月，對影成三客。起舞徘徊風露下，今夕不知何夕。便欲乘風，翻然歸去，何用騎鵬翼。水晶宮裏，一聲吹斷橫笛。
＾


小溝東接長江，柳堤葦岸連雲際。煙村瀟灑，人閑一哄，漁樵早市。永晝端居，寸陰虛度，了成何事。但絲蓴玉藕，珠粳錦鯉，相留戀，又經歲。
因念浮丘舊侶，慣瑤池、羽觴沈醉。青鸞歌舞，銖衣搖曳，壺中天地。飄墮人間，步虛聲斷，露寒風細。抱素琴，獨向銀蟾影里，此懷難寄。
＾


露寒煙冷兼葭老，天外征鴻寥唳。銀河秋晚，長門燈悄，一聲初至。應念瀟湘，岸遙人靜，水多菰米。□望極平田，徘徊欲下，依前被、風驚起。
須信衡陽萬里，有誰家、錦書遙寄。萬重雲外，斜行橫陣，才疏又綴。仙掌月明，石頭城下，影搖寒水。念征衣未搗，佳人拂杵，有盈盈淚。
＾


漁父飲，誰家去。魚蟹一時分付。酒無多少醉為期，彼此不論錢數。
＾


漁父醉，蓑衣舞。醉裏卻尋歸路。輕舟短棹任斜橫，醒後不知何處。
＾


漁父醒，春江午。夢斷落花飛絮。酒醒還醉醉還醒，一笑人間今古。
＾


漁父笑，輕鷗舉。漠漠一江風雨。江邊騎馬是官人，借我孤舟南渡。
＾


瑯然。清圜。誰彈。響空山。無言。惟翁醉中知其天。月明風露娟娟。人未眠。荷蕢過山前。曰有心也哉此賢。
醉翁嘯詠，聲和流泉。醉翁去後，空有朝吟夜怨。山有時而童巔。水有時而回川。思翁無歲年。翁今為飛仙。此意在人間。試聽徽外三兩弦。
＾
